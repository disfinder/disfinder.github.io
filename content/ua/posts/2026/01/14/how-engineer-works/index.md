---
title: "Як працює інженер"
weight: 10
date: 2026-01-14T01:50:21-05:00
categories:
    - diary
tags:
    - moto
    - story
---
Одного дня дитина спитає мене: "тату, а як працюють інженери?" і я розповім цю історію.
<!--more-->
## Інженерно-мотоциклетне

Поки мотоцикл не їздить і зимує на парковці, його акумулятор треба час від часу заряджати. Для зручності десь виводять проводок із розʼємом - щоб зарядку підключати зручніше.
![alt text](image.png)

Якось навесні, на початку сезону прийшов мені час зарядитися, підключаю зарядку до того розʼєму - а вона розумна, засвітила спеціальну лампочку "полярність поплутана" і батарею не псує, не заряджає.  
От, думаю, вражі діти хто цей кабель ставили, ну як можна два проводи переплутати.

Добре що у зарядки є і крокодили: знімаю сідушку, знімаю другу, відкручую кришку, прикрокодилюю до клем, залишаю розібраний мотоцикл заряджатися і обіцяю собі розібратися та перепідключити правильно.

----

Проходить.... кілька місяців. Знову треба зарядити. Задача "поремонтувати зарядний кабель на мотоциклі" висить у мене в туду-списку.  
Беру мультиметр - треба ж із трьох оконечників на клємах знайти саме потрібні, беру ключі, розбираю мотоцикла: знімаю сідушку, знімаю другу, відкручую кришку. Знаходжу мультиметром до якого контакту підключений чорний провод.  Беру зарядку, міряю мультиметром де в неї має бути плюс, де мінус - мультиметр показує 15В як підключив правильно, і -15В як полярність сплутав.  
Дізнавшись, де плюс та мінус у зарядного пристрою та у розʼєму, починаю думать та гадать - а як же так вийшло, що переплутано? Щось наче по тому що я наміряв ось мінус до мінуса йде, а плюс до плюса. Намагаюся пізнього вечора скласти в голові 1 та 1, що куди повертає, і чого взагалі власне проблема.

Кочу мотоцикл до розетки. Нічого не міняючи, підключаю зарядку до розʼєму мотоцикла, включаю зарядку в розетку. Заряджає.  
Прикручую кришку, ставлю на місце сідушку, ставлю другу.

Отак, діти мої, працюють інженери...
